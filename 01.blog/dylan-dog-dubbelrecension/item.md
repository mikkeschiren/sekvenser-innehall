---
title: Dylan Dog: Hjärta av sten, Dylan Dog: De sista ljuva åren
date: 18:15 07/21/2016
taxonomy:
    category: blog
    tag: [italien, sverige, recension, dylan dog]
---

Ades Media gör ett gott jobb med att översätta och ge ut **Dylan Dog** i Sverige. Den italienska serien har tuffat på sedan mitten av åttiotalet i hemlandet, och det är bara smulor från den italienska utgivningen vi får här i Sverige, men utgivningen i Italien håller en ganska ojämn kvalitet, och det känns som om att det är några av de bästa smulorna från utgivningen som översätts till svenska.

===

**Titel**: _Dylan Dog: Hjärta av sten_
**Utgivning**: Ades Media 2015
**Språk**: Svenska


**Titel**: _Dylan Dog: De sista ljuva åren_
**Utgivning**: Ades Media 2014
**Språk**: Svenska


Dylan Dog publiceras i några olika länder förutom i Italien, och nyligen har det amerikanska förlaget **Epicenter Comics** börjat publicera serien i USA – där bland annat Dark Horse tidigare gett ut ett antal äventyr med serien.

När jag först stötte på Dylan Dog i Sverige var det under den korta period som den hade en egen tidning. Ibland tyckte jag att sidorna hade en mycket märklig komposition, det visade sig bero på att i Sverige så redigerades sidorna om för att anpassas till publicering här. Den italienska publiceringen sker främst i pocketbok-stora tidningar, och för att anpassa sidorna till oss så redigerade man helt enkelt om serien, vilket kunde ge mycket märkliga sidor. Ades Media har dock valt att behålla den italienska originalsidorna, vilket jag är tacksam för, det ger ett helt annat intryck och en läsning av serien som det är tänkt från början.

Serien skapades från början av manusförfattaren **Tiziano Sclavi**, som även ligger bakom flera andra italienska serier, och även skrivit manus till många andra. I dag så görs serien av hel stab av olika manusförfattare och tecknare, och de två som jag tänkt recensera denna gång har dock samma tecknare – **Nicola Mari**, och manuset skrivet av **Giovanni di Gregorio** (_De sista ljuva åren_) och  **Bruno Enna** (_Hjärta av sten_).

Till skillnad från Corrado Roi stil (tecknade Dylan Dog: Hellborn), så känns Nicola Mari mer modern, men dock något anonym. Han påminner ibland om Mike Mignola, vilket i sig inte är något dåligt i sammanhanget.

I _Hjärta av sten_ möter vi ett mysterium där det verkar som om statyerna på kyrkogården tar död på en del av besökarna. De som dödas visar sig på ena eller andra viset har visat dålig vördnad för kyrkogården. Dylan Dog misstänker tidigt den man som skapar statyerna, Roman Digert, man det visar sig inte riktigt vara så enkelt. Ingen unik historia, men roande.

_De sista ljuva åren_ känns något mer ovanlig som berättelse, på ett ålderdomshem verkar det som om tiden står still, de gamla ha slutat att dö, och Dylan skickas dit för att undersöka det. Men snart börjar de gamla att dö efter att han anlänt, och det verkar inte som om det är av helt naturliga orsaker.

Man ska bedöma saker för vad de är. Dylan Dog är i samma genre som det vi kallar för kiosklitteratur, och som sådan levererar dessa två album väl. Manuset i _Hjärta av sten_ hade kanske behövt en omgång till innan det publicerades, och det är den av de två albumen som jag tycker har mest logiska luckor. Men som underhållning för en pendeltågsresa eller på stranden duger de båda mer än väl. De underhåller.
