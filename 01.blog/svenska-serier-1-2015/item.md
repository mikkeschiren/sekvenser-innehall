---
title: Svenska Serier 1/2015
date: 18:12 08/10/2015
taxonomy:
    category: blog
    tag: [svenska serier, egomnt]
---
Tidningen _Svenska serier_ har ett romantiskt skimmer över sig. Tidningen som först dök upp 1979 har betytt en hel del för den svenska seriekulturen och speciellt de serieskapare som dök upp under åttiotalet. Den var en plantskola när det inte fanns så många andra sätt att möta en läsarkrets som oetablerad. I dag är situationen mycket annorlunda. Man kan få en gigantisk läsekrets via webben, och det finns en blomstrande fanzinekultur. Så frågan är om Svenska serier har någon roll att spela i dag?

===

Nu har tidningen återuppstått igen, nu som en bilaga till ett flertal Egmont-tidningar, och i redaktörstolen sitter Mikael Sol, som även ritat numrets framsida. Mikael Sol är annars bland annat redaktör för Fantomen, och har en lång erfarenhet från fanzinekulturen och webbserier – bland annat som redaktör för babian.se.

Jag är lite osäker på vad Egmont vill med tidningen efter att jag har läst den. Två bidrag tycker jag sticker ut – självbiografiska Balladen om Tom Hast av Ralle Hast och Tjejerna på höjden av Frida Malmgren.

_Balladen om Tom Hast_ är en finstämd berättad serie om ett brustet äktenskap och en man som försöker skapa den bästa förutsättningarna för sin son. Tyvärr så gör trycket inte direkt Ralle Hasts fina teckningar rättvisa – en del försvinner helt enkelt ut i det enkla pappret.

_Tjejerna på höjden_ är kanske inte helt unik i sitt utförande - fyrrutig humorserie om några kvinnor i Stockholm, men Frida Malmgren har en känsla för humor, timing och igenkänning, som jag kan sakna i de övriga humorbidragen. Jag hoppas hon fortsätter att utveckla serien, det kan bli riktigt bra.

Serierna med störst problem är de två äventyrsserierna, både har en vis man i en biroll, och båda har  mer eller mindre ologiska slut. Jag får en känsla av de alster som jag ibland kan se av yngre serieskapare som vill bygga upp fantastiska världar för sina serier, men som egentligen inte är så intresserade av, eller kan, berätta en intressant historia. Jag tycker att båda serieskaparna, Nicole Svensson och Linus Larsson, nog skulle må bra i händerna av ett välskrivet manus, eller i alla fall ha en aktiv redaktör som hjälper dem utveckla sina historier.

En del av serierna lider ganska mycket av trycket, det är enkelt tunt sladdrigt papper. En del verkar vara tecknat för att visas i ett mycket större format – jag fick nästan plocka fram förstoringsglaset för att läsa ett par strippar. Det här bör man nog tänka över till nästa nummer.

Om Svenska serier ska spela en roll i dag så tror jag det ska vara en tidning med en aktiv redaktion, som kan komma med konstruktiv kritik och hjälpa serieskaparna att göra så bra de kan, och som kan para ihop tecknare med manusförfattare –  långt ifrån alla serieskapare är starka ensamma. Om det skulle bli så, så tror jag att tidningen kan få en viktig roll. Annars blir det nog bara en sladdrig bilaga som man inte vet vad man ska göra med.
