---
title: Politik inte välkommet längre i tidningen Kollega?
date: 21:45 04/29/2015
taxonomy:
    category: blog
    tag: [sverige, satir, max gustafsson]
---

Det kan tyckas märkligt att en facklig tidskrift säger nej till satir för att den är politisk, men det är just vad tidningen Kollega har gjort under den nya chefredaktören Naljen Ståhlström.

===

Satirtecknaren Max Gustafsson har medverkat i tidningen _Kollega_ sedan fyra år tillbaka, och det har aldrig varit något problem med politisk satir, tills nya chefredaktören Naljen Ståhlström anställdes.

Innan Naljen Ståhlström började som chefredaktör för _Kollega_ har hon bland annat arbetat med _Gods och Gårdar_ och SAS:s tidning _Scanorama_. När Unionen anställde henne för att ta ansvar för deras medlemstidningen var det alltså klart att de anställde en utan några större erfarenheter från den fackliga världen, utan mer livsstil och lyxliv.

När hon blev anställd berättade Ståhlström:

> Personligen kan jag också säga att aldrig tidigare har mina intresseområden sammanfallit så väl som de gör i Kollega, från intressanta porträtt och angelägna arbetsmarknadsfrågor till nyheter och trender. Här kommer mina erfarenheter från konsumenttidningsledet väl till pass.

Max Gustafsson [skriver på sin blogg](http://www.maxgustafson.se/aktuellt/nar-det-fria-ordet-blir-tomma-ord/) att samarbetet har avlslutats av Ståhlström då hon ansett att de har samarbetssvårigheter. Det är tydligt att det är just det politiska innehållet i hans teckningar som hon vänt sig mot, då hon velat beställa teckningar som saknat politisk laddning. Lite tosigt bara, inget farligt.

Att en facklig tidskrift vänder sig ifrån det politiska är minst sagt märkligt, och Ståhlström borde fundera en gång till på om det är just hennes efarenheter från konsumenttidningar som hon bör använda som förebild när hon gör en facklig tidskrift. På nätet kan man läsa att Ståhlström gillar tennis. Vad hon tycker om arbetsrätt, solidaritet och fackliga frågor har jag inte hittat.

[Tidningen ETC skriver om händelsen](http://www.etc.se/inrikes/satirtecknare-obekvam-unionens-tidning).
