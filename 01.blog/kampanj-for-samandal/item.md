---
title: Kampanj för att stödja libanesisk yttrandefrihet
date: 21:10 11/12/2015
taxonomy:
    category: blog
    tag: [libanon, yttrandefrihet, censur]
---

Tre libanesiska serieskapare, Omar Khouri, Hatem Imam och Fadi Baki blev 2009 kallade till den libanesiska statens censurenhet. De hade nyligen medverkat i ett nytt nummer av sin vuxenserietidning _Samandal_, som ges ut av organisationen med samma namn, temat var hämnd. Den libanesiska staten ansåg att de med sina serier bland annat spridit falska nyheter och baktalat religion. Det resulterade i att staten stämde dem några månader senare och efter flera turer i det rättsliga systemet blev de i år till slut fällda för serierna man skapat och publicerat. De ska betala ungefär motsvarande 170000 svenska kronor i böter vardera, eller tillbringa två år och nio månader var i fängelse om de inte kan betala.

===

De tre serieskaparna är också redaktörer för _Samandal_ och medgrundare till den ideella organisationen som saknar egentliga ekonomiska resurser.

Samandal driver nu [en crowfunding-kampanj för att få ihop pengar till böterna](https://www.indiegogo.com/projects/the-people-vs-samandal-comics--2), och för att bland annat finansiera trycket av en serieroman av Omar Khouri, två ny årliga antologi och skapa en webbplats för att lättare sprida libanesiska serier globalt.

Om man stödjer kampanjen ekonomiskt kan man också få original och unika tryck av serieskapare – ett av de mest åtråvärda, en originalteckning av Joe Sacco för omslaget till _Palestina – Ockuperad nation_(utgiven på svenska av Epix förlag), har redan gått. Svenska Joanna Hellgren är med bland de serieskapare som skänker verk till kampanjen, liksom schweizaren Baladi, libanesen Mazen Kerbaj och argentinaren Frank Vega.

Målet är att få ihop 60000 dollar – vilket motsvarar bötessumman, och man har redan nått strax över 16000 dollar, med 48 dagar kvar på kampanjen.

Samandal har sedan man startade 2007 bland annat publicerat 15 nummer av sin tidning, och två antologier. Man har också arrangerat eller varit med och arrangerat flera serierelaterade arrangemang. De har också varit gäster på flera internationella seriefestivaler.

Yttrandefrihet är viktig var än i världen vi vänder oss, och extra viktigt är det att hjälpa till att skapa möjligheter för det i länder där yttrandefrihet inte existerar eller är väldigt begränsad. Det vinner vi alla på.

Sekvenser stödjer kampanjen med 100 dollar, och vi utmanar andra kulturtidskrifter, organisationer och privatpersoner att också stödja den, om så bara med 5 dollar. Eftersom man som en del av sitt stöd får böcker är det även möjligt för till exempel institutioner att stödja genom sin budget för inköp.

Läs mer om kampanjen på [Samandals kampanjsida på Indiegogo](https://www.indiegogo.com/projects/the-people-vs-samandal-comics--2) eller på [deras webbplats](http://samandalcomics.org/). Om du är intresserad av att läsa mer, så hittar du en artikel på i [The New Yorker](http://www.newyorker.com/news/news-desk/the-fate-of-a-joke-in-lebanon).

_Bild längst upp på sidan av Lena Merhej, från tolfte numret av Samandal, som kom 2012 och hade temat den arabiska våren._
